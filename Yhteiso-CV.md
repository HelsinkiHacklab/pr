# Helsinki Hacklab ry.
### Yhteisö-CV

*Syyskuu 2016*

Helsinki Hacklab ry. on pääkaupunkiseudulla toimiva harrastajayhdistys ja osa kansainvälistä Hackerspace-liikettä. Olemme itsenäinen, riippumaton ja omaehtoisesti toimiva yhteisö, joka ylläpitää avointa rakenteluun ja projektien toteuttamiseen keskittyvää työtilaa Pitäjänmäessä. Helsinki Hacklab on toiminut yli kuusi vuotta pääosin jäsentensä rahoittamana, ja sillä on ollut omat työtilat kesäkuusta 2010 alkaen. Yhdistys oli Suomessa ensimmäisten joukossa tekemässä 3D-tulostamista tutuksi laajalle yleisölle. Yhdistys on aktiivinen toiminnastaan tiedottaja, kirjoittaa omaa blogia sekä julkaisee useita kymmeniä valokuvia toiminnastaan joka kuukausi.

Helsinki Hacklabin työtila on kooltaan 215 neliömetrin verstas, jossa on omat huoneet puu-, metalli- ja elektroniikkatyölle. Lisäksi työtilasta löytyy koulutustila, maalauskoppi, varastointimahdollisuus sekä keittiönurkkaus. Tila on kunnostettu harrastekäyttöön talkoovoimin. Suuri osa järjestämistämme avoimista kursseista ovat osallistujille täysin ilmaisia.

# Yhdistyksen järjestämät toistuvat avoimet koulutukset

### Arduinon ja elektroniikan alkeiskurssit
> Alkeiskursseja aloittelijoille, jotka haluavat oppia elektroniikan ja sulautettujen järjestelmien rakentamisen perusteita. Pyritty järjestämään joka vuosi vähintään kerran tai useammin.

### Edistyneempi digitaalitekniikka
> Jäsenille suunnattu pitkäaikainen kurssisarja, joka alkaa digitaalitekniikan perusteista ja etenee opiskelijoiden ja opettajien osaamisen mukana edistyneempiin tekniikoihin (korkeakouluopetuksen vaatimustasoon verrattava kurssi).

### CNC-koneistus
> Kurssin aiheena kolmiakselisen CNC-työstöaseman käytön perusteet ja ohjelmakoodien kirjoittaminen.

### Viikonloppu- ja teemakurssit
> Satunnaisia kursseja vaihtelevista aiheista kiinnostuksen ja jäsenten osaamisen mukaan, kuten esimerkiksi piirilevyjen valmistus, retrolaitteet ja CAD-mallinnus.

Lisäksi säännöllisessä viikkotoiminnassa on mahdollisuus kehittää taitojaan ja osaamistaan jatkuvasti. Yhteisön tarkoitus on jakaa osaamista ja tietoa, ja oppiminen on siten täysin mahdollista myös kurssitilanteiden ulkopuolella. Osa kursseista on tarvittaessa järjestetty myös englannksi muunkielisten jäsenien ja osallistujien toiveiden mukaan.

# Oma tuotanto

### Robotit Strömbergin puistossa
> Ilmainen koko perheen yleisötapahtuma kesäkuussa 2016. Ympäri Suomea paikalle saapuneet kisarobotit seikkailivat sokkelossa. Pienoiskoptereiden lennätysnäytöksiä.

### Reaktori
> Mediataideteos, simulaatio ja peli. Ensiesiintyminen Alternative Party -tapahtumassa 22.-24.10.2010. Esiintynyt myös muissa tilaisuuksissa, kuten Assembly Summer 2014 ja Chaos Communication Camp 2015 (Saksa).

### Urpobotti
> Kisarobotti sokkeloradalle. Valmistunut tapahtumaan Hacklab Summit Finland 2015.

### Helsingin energiakartta
> Sähkötalon näyttelyaulaan 2014 valmistunut infograafinen energiansiirtoa kuvaava sähköinen kartta. Esittely: http://boxofducks.net/ledisplay/

# Yhteistyö

### *Oodi elämälle*, Ville Malja ja Helsinki Hacklab, 2016
> Helsinki Hacklab toteutti teokseen suurikokoisen segmenttinäytön ja sen ohjauselektroniikan. Nähtävillä Creat Space -galleriassa syksyllä 2016.

### *Useless Exericse*, Johannes Rantapuska ja Helsinki Hacklab, 2016
> Yhdistyksen jäseniä oli auttamassa teoksen teknisessä toteutuksessa, jossa kuntopyörän polkemistahti ohjasi esitettävän videon esitysnopeutta. Esillä HAM-galleriassa kesällä 2016 ja hankittu Helsingin kaupunginmuseon kokoelmiin.

### Kussiyhteistyö, HY:n tietojenkäsittelytieteen laitos, 2015
> Työtilamme ja välineemme olivat opiskelijoiden käytettävissä keväällä 2015 Exactum Greenhouse -projektiin liittyvissä harjoitustöissä.

### *D-A-T/D-A*, KNPSST, 2015
> Tanssia, sensoreita, liikettä, ääntä ja efektejä yhdistelevä teos. Monialaisessa osallistujaryhmässä oli mukana myös Helsinki Hacklabin jäseniä. Yhteistyöprojekti Koneen Säätiön Saaren taiteilijaresidensissä kesällä 2015.

### *Unista herätetyt*, Harri Larjosto, 2013
> Helsinki Hacklab ry. osallistui robotiikkaa sisältäneen teoksen tekniseen suunnitteluun ja toteutukseen. Esillä Vantaan taidemuseossa loppuvuodesta 2013.

Helsinki Hacklab ry. tekee jatkuvaa yhteistyötä ja pitää yhteyttä muiden Suomen Hacklab-yhdistysten sekä Suomen Avaruustutkimusseuran kanssa.

# Jäsenten omia teoksia ja demoskenetoiminta

### Analog Pong, Jari Kangas, 2014
> Täysin analogisella logiikalla toimiva ja itse suunniteltu versio klassisesta Pong-pelistä. TV-liitäntä ja ääni, yhden ja kahden pelaajan pelit.

### Metronäyttö, sooda, 2013
> Assembly Summer 2013 Real Wild -demoskenekilpailun voittaja. Helsingin metron käytöstä poistetun infonäytön uusiokäyttö ja tekniikkademo.

### Kierrätin, Jari Kangas, 2012
> Elektroniikkaromusta ja muusta jätteestä rakennettu kuularata. Ollut esillä useissa tapahtumissa, nykyisin lainassa tiedekeskus Heurekassa.

Näiden lisäksi useita erilaisia itse rakennettuja tai suunniteltuja projekteja, laitteita, kierrätystaidetta, henkilökohtaiseen käyttöön tarkoitettuja rakenelmia ja uusia työvälineitä. Yhdistyksen jäsenistöön kuuluu aktiivisia demoskene-taiteen tekijöitä, ja Assembly Summer 2014 -tapahtumassa yhdistyksemme jäseniä oli kahden parhaan Real Wild -kilpailuteoksen takana.

# Tapahtumiin osallistuminen ja niiden järjestäminen

Itse järjestämät tapahtumat
* Hacklab Summit Finland 2015½, 2016½

Kotimaiset tapahtumat
* Hacklab Summit Finland 2012, 2013, 2014, 2015, 2016 (Tampere)
* Model Expo 2010, 2012, 2013, 2014, 2016 (Helsinki)
* Assembly Summer 2010, 2011, 2012, 2013, 2014, 2015, 2016 (Helsinki)
* Mini Maker Faire 2015 (Espoo)
* Tekniikan päivät 2015 (Helsinki)
* Wärk:fest 2012, 2013 (Helsinki)
* Camp Pixelache 2012 (Helsinki)
* Reaktori-tapahtuma 2012 (Helsinki)
* Alt Party 2010, 2011 (Helsinki)

Ulkomaiset tapahtumat
* Chaos Communication Camp 2015 (Mildenberg, Saksa)
* Tehnohack 2014 (Tallinna)
* OHM2013 (Alankomaat)
